<html>

<head>
<meta http-equiv=Content-Type content="text/html; charset=utf-8">
<link rel="stylesheet" href="style.css">

</head>
<body lang=IT style='word-wrap:break-word'>
  <div>
    <h1><span>Intervista a Francesca Giuliano</span></h1>
    <p><span>&nbsp;</span></p>
    <h2><span>1. Come vedi il corpo? Nel senso che io non
    lo intendo solo come un pezzo di carne. Credo sia molto di più, credo ci sia un
    concetto che racchiude una grande carica emotiva, un concetto di profonda
    intensità.</span></h2>
    <p><span>&nbsp;</span></p>
    <p><span>Ho avuto fasi diverse nella mia vita in cui
    ho attribuito significati diversi al corpo. Oggi, dopo aver superato alcune
    insicurezze che prima mi sembravano insormontabili, vedo il mio corpo come un
    dato di fatto, reale ed in continuo mutamento, un luogo sicuro all'interno del
    quale vivrò tutta la mia vita, e soprattutto tramite il quale sono protagonista
    della mia esperienza di essere umano. Non sono una persona religiosa ma credo
    comunque che il corpo sia anche un mezzo di scoperta delle contraddizioni e
    degli aspetti più mistici della vita. Ed allo stesso tempo, è un luogo di puro
    piacere, dove trovano spazio tutti i nostri istinti primordiali, e dove si
    regolano. Penso, alla fine, al corpo anche come ad uno strumento di forza
    civile: quando uniamo il nostro corpo a quello dell'Altr*&nbsp;(sessualmente, in
    solidarietà politica e/o sociale, in amicizia, nella danza, ecc.), e lasciamo
    che il corpo occupi spazio senza troppe giustificazioni, si risveglia una
    specie di calore naturale che ci può far sentire viv* e parti di qualcosa di
    non individuale. Ma questa è una sola di dozzine di interpretazioni che potrei
    dare sul corpo: troppe volte è una storia di violenza o negazione, di vergogna,
    di mancati diritti. Quel che il corpo significa per ognun* cambia
    radicalmente.&nbsp;</span></p>
    <h2><span> 1.1 Il corpo, come dice nel tuo articolo, è
    investito di ruolo importantissimo. Ma quanto spazio viene dato davvero al
    corpo? Quanto si educa al sentire il proprio corpo, ad accettarlo e starci
    dentro, senza essere terrorizzati da sé stessi?</span></h2>
    <p><span>&nbsp;</span></p>
    <p><span>Di sicuro, non abbastanza. Nel mio articolo
    spiego brevemente come da bambina mi riusciva molto semplice sentire il mio
    corpo, e starci dentro. Crescere per me, come per fiotti di adolescenti nella
    società contemporanea, ha cambiato tutto, ed ha dato inizio a quella che potrei
    definire “negligenza corporea”. Il confronto costante a cui sottoponevo il mio
    corpo con quello delle altre ragazze, e delle attrici nei film, e delle donne
    sulle prime pagine delle riviste che consumavo al tempo (Vanity Fair, Vogue) ha
    avuto come effetto quello di distorcere completamente la mia immagine di me.
    Quello che si definisce&nbsp;<i>body-image issues</i>: sentirsi insoddisfatt*
    rispetto alla propria immagine, collegare il senso di valore di sé alla forma
    del proprio corpo, non riuscire ad avere un senso reale del corpo, avere
    difficoltà a normalizzare la natura mutevole del corpo. E proprio il momento
    cruciale in cui sviluppavo i miei&nbsp;<i>body-image issues</i>, come capita
    spesso, coincideva con le mie prime esperienze di intimità sessuale, che ho
    inevitabilmente cominciato a collegare alla relazione infelice con il mio
    corpo. In quegli anni, mi è mancato decisamente lo spazio. Per esplorare il
    corpo sentendomi al sicuro, per conoscerlo ed ascoltarlo, per affrontare le
    paure che avevo sviluppato. Mi sono serviti anni per re-imparare ad ascoltarmi:
    ero diventata bravissima a “tenermi la pancia,” a negare ogni mio bisogno
    fisionomico in determinate situazioni, a dire di sì anche quando il corpo
    urlava no, a curare il mio “mal di me” comprando il mascara più costoso o il
    vestito che mi faceva sentire più magra, slanciata, originale ma soprattutto
    appetibile, accettabile. Ed in risposta a questa mia esperienza vissuta, sono
    riuscita a trovare dei metodi di sopravvivenza, o meglio di tenacia applicata:
    rieducare me stessa ad un dialogo interiore più sano, e farmi rieducare da chi
    mi sta intorno quando non ci riesco da sola. Reimparare ad ascoltare: il
    bisogno, il desiderio. Distinguerli e capire a quale azione corrisponde ognuno,
    e come posso rispettare me stessa, e l’Altr*, nel farlo. Detto questo…&nbsp;È&nbsp;ovvio
    che la strada sia lunga. E forse interminabile. Per me sta tutto nelle nostre
    pratiche quotidiane. Da lì nasce il seme che ci porta a collettivizzare le
    nostre scoperte.&nbsp;</span></p>
    <p><span>&nbsp;</span></p>
    <h2><span>2. Tu sei riuscita, in qualche modo, a
    liberarti dalla &quot;soffocante opinione degli altri&quot;, come ti sei
    svincolata? È questo che intendi quando parli di &quot;possedere la propria
    immagine&quot;?</span></h2>
    <p><span>&nbsp;</span></p>
    <p><span>Non sarebbe del tutto veritiero dire
    che&nbsp;sono riuscita completamente a liberarmi dell’opinione degli altri: più
    che altro, sono riuscita a trovare degli strumenti interiori per attraversare i
    momenti più bui – quelli in cui il timore del giudizio degli altri prende il
    sopravvento, dove mi sento vittima impotente rispetto a come il mio corpo può
    essere percepito o giudicato. Ogni volta che mi becco a parlare con astio a me
    stessa (i.e., nella maggioranza dei casi, alle mie capacità intellettive),
    cerco di riportarmi su un piano di razionale ascolto: da dove viene questa
    critica? Perché la sto pensando? In che modo è vera? Anche se dovessi non
    essere “perfetta” in questo in quell’altro, va benissimo così. Ho diritto a
    tempo per migliorare. Ho diritto al tempo per sbagliare, e riprovarci di nuovo.
    Sono una strafiga per adesso, così come sono! – ecco, un assaggio della mia
    tecnica.&nbsp;</span></p>
    <p><span>&nbsp;</span></p>
    <p><span>Quando parlo di “possedere la propria
    immagine,” mi riferisco ad un concetto femminista in cui il perneo della
    ricerca del sé risiede nella negazione di tutto quello che è giudicato normale:
    che l’immagine delle donne sia dominio comune. Nell’articolo che ho scritto è
    forse questo il concetto principale che ho espresso: grazie allo spazio che
    abbiamo guadagnato tramite i social media, possiamo essere padrone della nostra
    immagine. In breve, possiamo dirigerla: possiamo riprenderne atto, essere
    protagoniste. Avere tutto il potere decisionale del modo in cui presentiamo il
    nostro corpo, anche se “nel piccolo” di un profilo Instagram, per esempio. Si
    trova uno spazio che, anche se non necessariamente sdoganato ad un ampio
    pubblico, è aperto a chiunque e serve da&nbsp;<i>medium</i>&nbsp;per esprimere
    dei messaggi importanti (anche se solo alle nostre amiche, o ad una ristretta
    community virtuale): l’espressione della propria sensualità – la libertà di
    mostrare il proprio corpo come oggetto di desiderio per l’Altr* o come luogo
    non sessualizzato; la normalizzazione e persino la celebrazione delle
    imperfezioni; la presa di coscienza del proprio valore umano che prescinde la
    forma fisica. Questa possessione della propria immagine è tutta contemporanea:
    a età diverse, da background diversi, possiamo riprenderci questo: il lusso di
    essere le registe del nostro film, per quello che vale. Perché è chiaro che, se
    prendere potere sulla nostra immagine è stato una pratica accettata e normale
    per gli ultimi trent’anni, le cose stanno cambiando.&nbsp;</span></p>
    <p><span>&nbsp;</span></p>
    <h2><span>3. Quando ci siamo sentite mi hai parlato di
    BODY NEUTRALITY e credo sia un concetto molto interessante. Ti va di
    approfondire?&nbsp;</span></h2>
    <p><span>&nbsp;</span></p>
    <p><span>Il concetto di&nbsp;<i>body positivity</i>&nbsp;è
    stato centrale nella mia iniziale presa di coscienza: dopo anni passati a
    maltrattare il mio corpo e a credere di dover soffrire pene terribili prima di
    poterlo considerare “degno,” scoprire un movimento di donne fiere della loro
    ciccia è stato un sollievo. Ma era troppo bello per essere vero. Mi spiego
    meglio: il movimento&nbsp;<i>body positive</i>&nbsp;si basa sul concetto che “all
    bodies are beautiful” – qualunque donna, oggettivamente bella o brutta, grassa
    o magra, bianca o nera, o nell’infinito spettro che esiste nel mezzo di questi
    binari ingiusti, è&nbsp;<i>bella</i>. Ogni corpo è&nbsp;<i>bello</i>, merita
    amore, considerazione, celebrazione. E per quanto alcuni di questi concetti
    siano rivoluzionari dato il contesto in cui viviamo immers* (ovvero, una
    società ossessionata dall’immagine e dalla sua individualità), il focus è
    quello della bellezza. Leggendo tra le righe del messaggio body positive, mi è
    venuto da pensare che il senso fosse quello di giustificare un’esistenza sulla
    base della bellezza. Ogni corpo è bello, quindi merita amore – in altre parole,
    la bellezza merita amore.&nbsp;</span></p>
    <p><span>&nbsp;</span></p>
    <p><span>Ecco, il concetto di body neutrality
    decostruisce questa ossessione per la bellezza. Perché considerare la bellezza
    un dato così importante, perché non accettare che alcuni corpi sono belli,
    altri sono brutti, ma TUTTI INDISTINTAMENTE sono degni di rispetto, amore,
    compassione, accettazione? Body neutrality è una counter-culture, seppure
    sorella, di body positivit: la bellezza non è tutto. C’è così tanto al di là
    dell’apparenza e che dimentichiamo, annichiliti dal bombardamento dell’immagine
    liquida che subiamo giornalmente. Ma se ci fermassimo a riflettere un momento sull’importanza
    della bellezza, che è fondamentalmente un dato volatila e soggettivo nella vita
    di ogni essere umano, non penseremmo forse che questa non sia tutto? E che
    succede, se il nostro corpo non è bello? Impariamo che non è la fine del mondo,
    una volta e per tutte. Che la bellezza convenzionale non è lo standard a cui
    aspirare per la felicità…</span></p>
    <p><span>&nbsp;</span></p>
    <h2><span>4. Cosa pensi si debba fare per non perdere
    la propria umanità, e anche la propria umanità corporea? Tu cos'hai fatto?</span></h2>
    <p><span>&nbsp;</span></p>
    <p><span>Per me, è stato riuscire a darmi del tempo.
    Per capire le mie ferite e per non perdermi nell’autoflagellazione (che è la
    via d’uscita più semplice) – per smettere di considerarmi una vittima delle mie
    circostanze e prendere responsabilità per me stessa. Non è facile avere
    compassione per se stess* – anzi, io direi proprio che il sé è l’essere più
    difficile, talvolta, per cui sentire compassione. In questo senso, è utile
    ricordarsi che la nostra dose naturale di egocentrismo va scoraggiata: la
    nostra esperienza non è unica, il nostro dolore non è incomprensibile. Ci sono
    miliardi di altre persone, e la nostra esperienza di vita vissuta non è più
    valida di quella della nostra vicina. Questo mi aiuta spesso a umanizzare me
    stessa: sono nello stesso percorso delle persone che mi sono vicine, di quelle
    che incrocio sulla metro la mattina. E per questo, ho sempre da imparare da chi
    mi si para davanti, così come anche io ho qualcosa di significante da
    condividere.</span></p>
    <p><span>&nbsp;</span></p>
    <p><span>&nbsp;</span></p>
    <p><span>&nbsp;</span></p>
    <h2><span>5. Quanto potere decisionale pensi che abbia
    una donna sul proprio corpo al giorno d'oggi?</span></h2>
    <p><span>&nbsp;</span></p>
    <p><span style='font-size:14.0pt;font-family:Helvetica;
    color:black'>Penso che al giorno d’oggi viviamo uno shift culturale molto
    importante rispetto al potere che ognuna di noi ha sul proprio corpo. A
    prescindere dal nostro background e dalle nostre opinioni sul “ruolo” del
    corpo, siamo esponenzialmente più recettive al concetto di possesso del corpo e
    di diritto sulle decisioni che riguardano il nostro corpo. Questa è una cosa
    importante e molto bella–tuttavia questa nuova consapevolezza significa anche
    molta più complessità e sfide nuove. Per esempio, l’ipocrisia di molti uomini
    etero cis che a livello performativo rispettano la nostra autodeterminazione ma
    poi utilizzano altri sistemi più sottili ed invisibili per controllare i corpi
    delle donne. Non c’è una risposta precisa a questa domanda, per me è un
    fenomeno in continua evoluzione, di cui comunque sono felice di fare parte. Per
    le mie antenate, per me stessa, per mia sorella, per chi verrà dopo di me.</span></p>
  </div>
</body>

</html>
